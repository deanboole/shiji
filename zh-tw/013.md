# 三代世表第一



> 太史公曰：五帝、三代之記，尚矣。自殷以前諸侯不可得而譜，周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。 

余讀諜記，黃帝以來皆有年數。稽其歷譜諜終始五德之傳，古文咸不同，乖異。夫子之弗論次其年月，豈虛哉！於是以五帝繫諜、尚書集世紀黃帝以來訖共和為世表。

<table>
<tr>
<th>帝王世國號</th>
<th>顓頊屬</th>
<th>俈屬</th>
<th>堯屬</th>
<th>舜屬</th>
<th>夏屬</th>
<th>殷屬</th>
<th>周屬</th>
</tr>
<tr>
<td>黃帝號有熊</td>
<td>黃帝生昌意</td>
<td>黃帝生玄囂</td>
<td>黃帝生玄囂</td>
<td>黃帝生昌意</td>
<td>黃帝生昌意</td>
<td>黃帝生玄囂</td>
<td>黃帝生玄囂</td>
</tr>
<tr>
<td>帝顓頊</td>
<td>昌意生顓頊。為高陽氏</td>
<td>玄囂生蟜極</td>
<td>玄囂生蟜極</td>
<td>昌意生顓頊。顓頊生窮蟬</td>
<td>昌意生顓頊</td>
<td>玄囂生蟜極。蟜極生高辛</td>
<td>玄囂生蟜極。蟜極生高辛</td>
</tr>
<tr>
<td>帝俈</td>
<td></td>
<td>蟜極生高辛，高辛生帝俈</td>
<td>蟜極生高辛。高辛生放勛</td>
<td>窮蟬生敬康。敬康生句望</td>
<td></td>
<td>高辛生卨</td>
<td>高辛生后稷，為周祖</td>
</tr>
<tr>
<td>帝堯</td>
<td></td>
<td></td>
<td>放勛為堯</td>
<td>句望生蟜牛。蟜牛生瞽叟</td>
<td></td>
<td>卨為殷祖</td>
<td>后稷生不窋</td>
</tr>
<tr>
<td>帝舜，黃帝玄孫之玄孫，號虞</td>
<td></td>
<td></td>
<td></td>
<td>瞽叟生重華，是為帝舜</td>
<td>顓頊生鯀。鯀生文命</td>
<td>卨生昭明</td>
<td>不窋生鞠</td>
</tr>
<tr>
<td>帝禹</td>
<td></td>
<td></td>
<td></td>
<td></td>
<td>文命是為禹</td>
<td>昭明生相土</td>
<td>鞠生公劉</td>
</tr>
<tr>
<td>帝啟</td>
<td></td>
<td></td>
<td></td>
<td></td>
<td></td>
<td>相土生昌若</td>
<td>公劉生慶節</td>
</tr>
<tr>
<td>帝太康</td>
<td></td>
<td></td>
<td></td>
<td></td>
<td></td>
<td>昌若生曹圉。曹圉生冥</td>
<td>慶節生皇僕。皇僕生差弗</td>
</tr>
<tr>
<td>帝仲康</td>
<td></td>
<td></td>
<td></td>
<td></td>
<td></td>
<td>冥生振</td>
<td>差弗生毀渝。毀渝生公非</td>
</tr>
<tr>
<td>帝相</td>
<td></td>
<td></td>
<td></td>
<td></td>
<td></td>
<td>振生微。微生報丁</td>
<td>公非生高圉。高圉生亞圉</td>
</tr>
<tr>
<td>帝少康</td>
<td></td>
<td></td>
<td></td>
<td></td>
<td></td>
<td>報丁生報乙。報乙生報丙</td>
<td>亞圉生公祖類</td>
</tr>
<tr>
<td>帝予</td>
<td></td>
<td></td>
<td></td>
<td></td>
<td></td>
<td>報丙生主壬。主壬生主癸</td>
<td>公祖類生太王亶父</td>
</tr>
<tr>
<td>帝槐</td>
<td></td>
<td></td>
<td></td>
<td></td>
<td></td>
<td>主癸生天乙，是為殷湯</td>
<td>亶父生季歷。季歷生文王昌。益易卦</td>
</tr>
<tr>
<td>帝芒</td>
<td></td>
<td></td>
<td></td>
<td></td>
<td></td>
<td></td>
<td>文王昌生武王發</td>
</tr>
<tr>
<td>帝泄</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝不降</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝扃</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝廑</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝孔甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝皐</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝發</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝履癸，從禹至桀十七世。從黃帝至桀二十世</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>殷湯代夏氏</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝外丙</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝仲壬</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝太甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝沃丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝太庚</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝小甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝雍己</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝太戊</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝中丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝外壬</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝河亶甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝祖乙</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝祖辛</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝沃甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝祖丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝南庚</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝陽甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝盤庚</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝小辛</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝小乙</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝武丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝祖庚</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝甲</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝廩辛</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝庚丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝武乙</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝太丁</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝乙</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>帝辛，從湯至紂二十九世。從黃帝至紂四十六世</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
<tr>
<td>周武王伐殷</td>
<td></td>
<td></td>
<td></td>
<td></td>
<td></td>
<td></td>
<td></td>
</tr>
</table>

<table>
<tr>
<th>　</th>
<th>魯</th>
<th>齊</th>
<th>晉</th>
<th>秦</th>
<th>楚</th>
<th>宋</th>
<th>衞</th>
<th>陳</th>
<th>蔡</th>
<th>曹</th>
<th>燕</th>
</tr>
<tr>
<td>成王誦</td>
<td>周公旦，武王弟。初封</td>
<td>太公尚，文王、武王師。初封</td>
<td>唐叔虞，武王子。初封</td>
<td>惡來，助紂。父飛廉，有力。初封</td>
<td>熊繹。繹父鬻熊，事文王。初封</td>
<td>微子啟，紂庶兄。初封</td>
<td>康叔，武王弟。初封</td>
<td>胡公滿，舜之後。初封</td>
<td>叔度，武王弟。初封</td>
<td>叔振鐸，武王弟。初封</td>
<td>召公奭，周同姓。初封</td>
</tr>
<tr>
<td>康王釗</td>
<td>魯公伯禽</td>
<td>丁公呂伋</td>
<td>晉侯燮</td>
<td>女防</td>
<td>熊乂</td>
<td>微仲，啟弟</td>
<td>康伯</td>
<td>申公</td>
<td>蔡仲</td>
<td></td>
<td>九世至惠侯</td>
</tr>
<tr>
<td>昭王瑕</td>
<td>考公</td>
<td>乙公</td>
<td>武侯</td>
<td>旁臯</td>
<td>熊黮</td>
<td>宋公</td>
<td>孝伯</td>
<td>相公</td>
<td>蔡伯</td>
<td>太伯</td>
<td></td>
</tr>
<tr>
<td>穆王滿</td>
<td>煬公，考公弟</td>
<td>癸公</td>
<td>成侯</td>
<td>大几</td>
<td>熊勝</td>
<td>丁公</td>
<td>嗣伯</td>
<td>孝公</td>
<td>宮侯</td>
<td>仲君</td>
<td></td>
</tr>
<tr>
<td>恭王伊扈</td>
<td>幽公</td>
<td>哀公</td>
<td>厲侯</td>
<td>大駱</td>
<td>熊煬</td>
<td>湣公，丁公弟</td>
<td>疌伯</td>
<td>慎公</td>
<td>厲侯</td>
<td>宮伯</td>
<td></td>
</tr>
<tr>
<td>懿王堅</td>
<td>魏公</td>
<td>胡公</td>
<td>靖侯</td>
<td>非子</td>
<td>熊渠</td>
<td>煬公，湣公弟</td>
<td>靖伯</td>
<td>幽公</td>
<td>武侯</td>
<td>孝伯</td>
<td></td>
</tr>
<tr>
<td>孝王方</td>
<td>厲公</td>
<td>獻公</td>
<td></td>
<td>秦侯</td>
<td>熊無康</td>
<td>厲公</td>
<td>貞伯</td>
<td>釐公</td>
<td></td>
<td>夷伯</td>
<td></td>
</tr>
<tr>
<td>夷王燮</td>
<td>獻公</td>
<td>武公</td>
<td></td>
<td>公伯</td>
<td>熊鷙紅</td>
<td>釐公</td>
<td>頃侯</td>
<td></td>
<td></td>
<td></td>
<td></td>
</tr>
<tr>
<td>厲王胡</td>
<td>真公</td>
<td></td>
<td></td>
<td>秦仲</td>
<td>熊延，紅弟</td>
<td></td>
<td>釐侯</td>
<td></td>
<td></td>
<td></td>
<td></td>
</tr>
<tr>
<td>共和</td>
<td>武公，真公弟</td>
<td></td>
<td></td>
<td></td>
<td>熊勇</td>
<td></td>
<td></td>
<td></td>
<td></td>
<td></td>
<td></td>
</tr>
</table>

張夫子問褚先生曰：「詩言契、后稷皆無父而生。今案諸傳記咸言有父，父皆黃帝子也，得無與詩謬乎？」 

褚先生曰：「不然。詩言契生於卵，后稷人迹者，欲見其有天命精誠之意耳。鬼神不能自成，須人而生，奈何無父而生乎！一言有父，一言無父，信以傳信，疑以傳疑，故兩言之。堯知契、稷皆賢人，天之所生，故封之契七十里，後十餘世至湯，王天下。堯知后稷子孫之後王也，故益封之百里，其後世且千歲，至文王而有天下。詩傳曰：『湯之先為契，無父而生。契母與姊妹浴於玄丘水，有燕銜卵墮之，契母得，故含之，誤吞之，即生契。契生而賢，堯立為司徒，姓之曰子氏。子者茲；茲，益大也。詩人美而頌之曰「殷社芒芒，天命玄鳥，降而生商」。商者質，殷號也。文王之先為后稷，后稷亦無父而生。后稷母為姜嫄，出見大人蹟而履踐之，知於身，則生后稷。姜嫄以為無父，賤而弃之道中，牛羊避不踐也。抱之山中，山者養之。又捐之大澤，鳥覆席食之。姜嫄怪之，於是知其天子，乃取長之。堯知其賢才，立以為大農，姓之曰姬氏。姬者，本也。詩人美而頌之曰「厥初生民」，深修益成，而道后稷之始也。』孔子曰：『昔者堯命契為子氏，為有湯也。命后稷為姬氏，為有文王也。大王命季歷，明天瑞也。太伯之吳，遂生源也。』天命難言，非聖人莫能見。舜、禹、契、后稷皆黃帝子孫也。黃帝策天命而治天下，德澤深後世，故其子孫皆復立為天子，是天之報有德也。人不知，以為氾從布衣匹夫起耳。夫布衣匹夫安能無故而起王天下乎？其有天命。」

「然黃帝後世何王天下之久遠邪？」

曰：「傳云天下之君王為萬夫之黔首請贖民之命者帝，有福萬世。黃帝是也。五政明則脩禮義，因天時舉兵征伐而利者王，有福千世。蜀王，黃帝後世也，至今在漢西南五千里，常來朝降，輸獻於漢，非以其先之有德澤流後世邪？行道德豈可以忽乎哉！人君王者舉而觀之。漢大將軍霍子孟名光者，亦黃帝後世也。此可為博聞遠見者言，固難為淺聞者說也。何以言之？古諸侯以國為姓。霍者，國名也。武王封弟叔處於霍，後世晉獻公滅霍公，後世為庶民，往來居平陽。平陽在河東，河東晉地，分為魏國。以詩言之，亦可為周世。周起后稷，后稷無父而生。以三代世傳言之，后稷有父名高辛；高辛，黃帝曾孫。黃帝終始傳曰：『漢興百有餘年，有人不短不長，出自燕之鄉，持天下之政，時有嬰兒主，郤行車。』霍將軍者，本居平陽自燕。臣為郎時，與方士考功會旗亭下，為臣言。豈不偉哉！」
